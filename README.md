# ppw-zeszyt-zadan-pl
Niniejszy zbiór zadań przeznaczony jest dla słuchaczy wykładu
**Programowanie pod Windows .NET**, który mam przyjemność prowadzić 
w Instytucie Informatyki Uniwersytetu Wrocławskiego w kolejnych semestrach letnich
od roku akademickiego 2002/2003.
Celem wykładu jest zapoznanie słuchaczy z praktyką programowania systemów operacyjnych rodziny Windows.

Zbiór zadań stanowi uzupełnienie podręcznika,
pozycji *Windows oczami programisty*, 
dostępnej w wersji akademickiej jako skrypt *Programowanie pod Windows*.

Zadania zebrano w cztery grupy. Pierwsza część to spojrzenie na fundamenty systemu operacyjnego. 
Druga część to podróż przez historię rozwoju języka C#, współczesnego referencyjnego języka programowania systemów Windows.
Trzecia część to przegląd biblioteki standardowej platformy .NET. Ostatnia część zawiera zadania dodatkowe, niepunktowane, które pozwalają 
inaczej spojrzeć na wybrane elementy języka i technologii.

Kontynuacją wykładu **Programowanie pod Windows** jest prowdzony w semestrach zimowych
wykład **Projektowanie aplikacji ASP.NET**, który jest 
w całości poświęcony podsystemowi ASP.NET, dedykowanemu rozwijaniu aplikacji internetowych. Z tego też powodu wykład 
**Programowanie pod Windows** świadomie całkowicie pomija ten obszar technologiczny.

Naturalną kontynuacją każdego wykładu technologicznego, w tym tego, jest również wykład dotyczący projektowania obiektowego. 
Język i technologia są bowiem tylko sposobem wyrażania aplikacji, a od ich poznania do dobrego projektowania aplikacji jest 
jeszcze daleka droga. Podobnie - daleka droga wiedzie od poznania gramatyki i składni języka obcego do pisania w nim książek 
albo od poznania tego jak mieszać zaprawę murarską do budowania domów.

Dlatego serdecznie zachęcam do wysłuchania wykładów takich jak **Projektowanie obiektowe oprogramowania**, 
dla których miejsce w którym kończy się **Programowanie pod Windows** jest 
początkiem opowieści o tym jak współcześnie projektuje i wytwarza się oprogramowanie.

